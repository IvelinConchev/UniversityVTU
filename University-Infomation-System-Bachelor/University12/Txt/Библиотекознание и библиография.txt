Катедра „Библиотекознание и библиография” (днес с наименование „Книгоиздаване и библиотечно-информационни дейности”) е създадена през 1992 г. към Филологически факултет на ВТУ, с активното съдействие на доц. д-р Стоян Буров (тогава заемащ длъжността Декан на филологически факултет) и с подкрепата на ректора (доц. д-р Владимир Попов) по настояване на доц. Марин Ковачев.

От есента на учебната 1992/1993 г. стартира прием по две специалности: „Библиотекознание и библиография” и „Научна информация”. За съжаление втората две учебни години по ред не се записват достатъчен брой кандидати (само седем) и тя постепенно е закрита. Първи преподаватели по онова време са: доц. Марин Ковачев, доц. д-р Мария Младенова, доц. Свободозаря Габровска, ст. н. с. Христо Хаджихристов, доц. д-р Любен Атанасов, ас. Александър Ковачев.

От създаването на катедрата единствено в страната се провеждат организирани от Център за квалификация към ВТУ, едногодишни присъствено-задочни курсове със специалисти завършили висше образование в различни области за придобиване на библиотекарска правоспособност. Такъв вид обучение неколкократно е провеждано в изнесения филиал на университета в Пловдив и веднъж в Бургас.

Престижно е, че първият ръководител на катедра - проф. Марин Ковачев заема длъжността „Главен редактор” на единственото краеведско списание в България издавано от държавна институция „Архив за поселищни проучвания”. Един от неговите последователи доц. д-р Лъчезар Георгиев също е главен редактор и до днес (м. март 2018 г.) на друго единствено по рода си списание по въпросите на книгоиздаването с наименование „Издател”, съвместен проект между ВТУ и УниБИТ.

През 2004 г. към катедрата са присъединени шест преподаватели по чужди езици за неспециалисти, което се отразява на нейното наименование „Библиотекознание, масови комуникации, чужди езици”. За ръководител е избран доц. д-р Стефан Коларов. От 2006 г. се налагат нови структурни промени и тя вече е част от Стопански факултет на ВТУ, а за нов ръководител е избран доц. д-р Лъчезар Георгиев. Междувременно са разкрити специалностите „Книгоиздаване”, „Връзки с обществеността”, а малко по-късно и „Журналистика”.

През есента на 2013 г. катедрата е разделена на две нови, въпреки че е в едно професионално направление 3.5 Обществени комуникации и информационни науки. Първата е с наименование „Книгоиздаване и библиотечно-информационни дейности” и от м. февруари 2014 г. е в структурата на Факултет „Математика и информатика”, където се обучават студенти по специалностите „Библиотечно-информационни дейности” и „Книгоиздаване”. Ръководител е доц. д-р Александър Ковачев. По същото време втората преминава към Филологически факултет” със специалности „Връзки с обществеността” и „Журналистика”, на която ръководител е проф. д-р Илияна Павлова.